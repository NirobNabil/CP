 তিন বছর আগে ব্লগার আহমেদ রাজীব হায়দার হত্যাকাণ্ডে নর্থ সাউথের ছয় ছাত্রের শাস্তির পর সাম্প্রতিক ঘটনায় আলোচনার মধ্যে রয়েছে ঢাকার এই বেসরকারি বিশ্ববিদ্যালয়টি। এনিয়ে শিক্ষামন্ত্রী নুরুল ইসলাম নাহিদও কথা বলার পর বৃহস্পতিবার রাজধানীর বসুন্ধরা আবাসিক এলাকায় বিশ্ববিদ্যালয়টিতে যান বিশ্ববিদ্যালয় মঞ্জুরি কমিশনের (ইউজিসি) একটি প্রতিনিধি দল। কমিশনের সদস্য অধ্যাপক দিল আফরোজা বেগম, অধ্যাপক শাহনেওয়াজ আলী, কমিশনের বেসরকারি বিশ্ববিদ্যালয় ইউনিটের উপপরিচালক জেসমিন পারভীন ও জ্যেষ্ঠ সহকারী পরিচালক বিষ্ণু মল্লিক দুপুর থেকে বিকাল পর্যন্ত বিশ্ববিদ্যালয়টিতে ছিলেন। পরিদর্শন শেষে অধ্যাপক দিল আফরোজা বিডনিউজ টোয়েন্টিফোর ডটকমকে বলেন, “এটা আসলে আমাদের রুটিন ভিজিট ছিল। তবে সাম্প্রতিক সময়ের বিবেচনায় এবারের ভিজিটটাকে আমরা বিশেষ গুরুত্ব দিয়েছিলাম।” জঙ্গিবাদী কর্মকাণ্ডে শিক্ষার্থীদের সংশ্লিষ্টতা নিয়ে বিশ্ববিদ্যালয় কর্তৃপক্ষকে প্রশ্ন করেছিলেন ইউজিসি প্রতিনিধি দলের সদস্যরা। তার পরিপ্রেক্ষিতে কিছু পদক্ষেপ যেমন বিশ্ববিদ্যালয়ে সব স্থানে সিসি ক্যামেরা বসানো, শিক্ষক ও শিক্ষার্থীদের গতিবিধিও পর্যবেক্ষণের কথা বলেছেন বিশ্ববিদ্যালয়টির কর্মকর্তারা। “তবে তারা এটাও বলেছেন, বিশ্ববিদ্যালয়ে কোনো স্টুডেন্ট বেশি সময় থাকে না…হয়ত তিন ঘণ্টা বা খুব বেশি হলে ৪-৫ ঘণ্টা। সুতরাং বাইরে গিয়ে যদি কোনো ছাত্র অপরাধে যুক্ত হয়, তাহলে তাদের কিছু করার নেই,” বলেন ইউজিসি সদস্য অধ্যাপক দিল আফরোজা। তবে বিশ্ববিদ্যালয়ের ভেতরে যেন কোনো নাশকতামূলক কর্মকাণ্ড না ঘটে, তা দেখার প্রতিশ্রুতি ইউজিসিকে দিয়েছেন এই বিশ্ববিদ্যালয়টির কর্মকর্তারা। তাদের গৃহীত পদক্ষেপে সন্তুষ্ট কি না- জানতে চাইলে অধ্যাপক দিল আফরোজা বলেন, “আসলে এটা তো এভাবে বলা যায় না। এনকোয়ারি টিমের সামনে সবাই ভালো ভালো কথাই বলে। “আর সাত দিনে তো কিছু পরিবর্তন হয় না। এই বিষয়ে যথাযথ পরিকল্পনা দরকার। আমরা তাদের এই বিষয়ে পরামর্শ দিয়েছি। রিপোর্টে আমরা এ বিষয়ে বিস্তারিত উল্লেখ করব।” কী কী পরামর্শ দেওয়া হয়েছে জানতে চাইলে তিনি বলেন, বিশ্ববিদ্যালয়ে সাংস্কৃতিক কর্মকাণ্ডের পরিধি বাড়ানো, শিক্ষক নিয়োগের আগে ভালোভাবে যাচাই করতে বলেছেন তারা। গুলশানে উদ্ধার জিম্মিদের মধ্যে আবুল হাসনাত রেজা করিম ছিলেন নর্থ সাউথের সাবেক শিক্ষক, যাকে ওই ঘটনার এক ভিডিওর সূত্র ধরে সামাজিক যোগাযোগ মাধ্যমে সন্দেহ করা হচ্ছে। পুলিশ তাকে ছেড়ে দেওয়ার কথা বললেও পরিবার বলছে, তাকে তারা ফিরে পায়নি। এই হলি আর্টিজান বেকারিতে হামলায় জড়িত ছিলেন নর্থ সাউথের এক ছাত্র এই হলি আর্টিজান বেকারিতে হামলায় জড়িত ছিলেন নর্থ সাউথের এক ছাত্র গত ১ জুলাই গুলশানে হামলাকারী যুবকদের সবাই বেশ কয়েক মাস ধরে নিখোঁজ ছিলেন, যাদের মধ্যে নিবরাজ ইসলাম ছিলেন নর্থ সাউথ ইউনিভার্সিটির ছাত্র। এর এক সপ্তাহের মাথায় শোলাকিয়ায় হামলা চালাতে গিয়ে পুলিশের গুলিতে নিহত আবীর রহমানও এই বিশ্ববিদ্যালয়ের শিক্ষার্থী ছিলেন। গুলশান ও শোলাকিয়ার ঘটনার পর আইনশৃঙ্খলা রক্ষাকারী বাহিনীর পক্ষ থেকে নিখোঁজ যে ১০ জন যুবকের তালিকা দেওয়া হয়েছে, তাদের মধ্যে জুন্নুন শিকদার এবং বাসারুজ্জামানও নর্থ সাউথে পড়াশোনা করেছেন। জঙ্গিবাদী কর্মকাণ্ডে এই শিক্ষা প্রতিষ্ঠানের ছাত্রদের জড়িত থাকার বিষয়টি প্রথম আলোচনায় আসে ২০১৩ সালে ব্লগার আহমেদ রাজীব হায়দার হত্যার ঘটনায়। সে ঘটনায় জড়িত থাকায় দণ্ডিত সাদমান ইয়াসির মাহমুদ, ফয়সাল বিন নাঈম দীপ, এহসান রেজা রুম্মান, মাকসুদুল হাসান অনিক, নাঈম ইরাদ ও নাফিজ ইমতিয়াজ সবাই ছিলেন বিশ্ববিদ্যালয়টির ইলেকট্রনিক্স অ্যান্ড ইলেকট্রিক্যাল ইঞ্জিনিয়ারিং বিভাগের শিক্ষার্থী। ১৯৯২ সালে প্রতিষ্ঠিত বাংলাদেশের প্রথম দিককার এই বেসরকারি বিশ্ববিদ্যালয়ে বর্তমান প্রায় ২২ হাজার শিক্ষার্থী রয়েছে। জঙ্গিবাদী কার্যক্রম এবং আর্থিক অনিয়ম বিষয়ক তথ্যের সত্যতা যাচাইয়ে এর আগে গত ১৯ অগাস্ট বেসরকারি বিশ্ববিদ্যালয়টি পরিদর্শন করেছিল ইউজিসির একটি প্রতিনিধি দল। সে দলের এক সদস্য বিডিনিউজ টোয়েন্টিফোর ডটকমকে বলেন, সেসময় বিশ্ববিদ্যালয়ের গ্রন্থাগারে বেশ কিছু নিষিদ্ধ জঙ্গিবাদী বই তারা পেয়েছিলেন এবং সে বিষয়ে কর্তৃপক্ষ সদুত্তর দিতে পারেনি।
