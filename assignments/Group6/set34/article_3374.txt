 শনিবার বিকেলে আওয়ামী লীগের কেন্দ্রীয় কার্যালয়ে ‘সন্ত্রাসবিরোধী কমিটি গঠন’ উপলক্ষে আয়োজিত মহানগর দক্ষিণ আওয়ামী লীগের এক আলোচনা সভায় তিনি এ কথা বলেন। কামরুল বলেন, “মুক্তিযুদ্ধের সময় সকল দল বঙ্গবন্ধুকে নেতা মেনে নিয়ে দেশকে স্বাধীন করেছে। আর বর্তমান জঙ্গিবাদ নির্মূলে আমাদের নেতা হচ্ছে শেখ হাসিনা। তার নির্দেশ মেনে নিয়ে জঙ্গিবাদ নির্মূলে সকল দলকে ঐক্যের পথে আসতে হবে। বিএনপি যদি ঐক্যে আসে, যদি জঙ্গিবাদবিরোধী কর্মসূচি পালন করতে চায়, অবশ্যই শেখ হাসিনার নেতৃত্ব মেনে আসতে হবে। “বর্তমান পরিস্থিতি দেখে মনে হচ্ছে বিএনপি জামায়াতের সঙ্গ ছাড়বে ছাড়বে ভাব। হয়ত বিএনপি জামায়াতের সঙ্গ ছাড়বে। বিএনপির অভ্যন্তর থেকেও এ দাবি উঠে এসেছে। হয়ত দেখবেন দুই চার এমন কী এক সপ্তাহের মধ্যে বিএনপি জামায়াতের সঙ্গ ত্যাগ করেছে।” তিনি বলেন, “শুধু জামায়াতের সঙ্গ ত্যাগ করলে হবে না আপনাদের (বিএনপি) অতীতের সন্ত্রাসী ইতিহাস ত্যাগ করতে হবে। বিএনপিকে বলব, জামায়াতের সঙ্গ ছাড়ুন আমরা আপনাদের ধন্যবাদ জানাব। জঙ্গিবাদবিরোধী আন্দোলনে স্বাগত জানাব। জঙ্গিবাদ ইস্যুতে জাতি আজ ঐক্যবদ্ধ।” গুলশান হামলার ঘটনা জঙ্গিবাদের নতুন মাত্রা উল্লেখ করে কামরুল বলেন, “এতদিন আমরা দেখেছি ইমামবারায় হামলা, পুরোহিত-খাদেম হত্যার মত বিক্ষিপ্ত হামলার ঘটনা। কিন্তু গুলশান ও কিশোরগঞ্জে হামলার মাধ্যমে জঙ্গিবাদের নতুন মাত্রা যোগ হয়েছে। আমরা বারবার বলেছি, এখনও বলছি হরকাতুল জিহাদ, জেএমবি, জামায়ত তারাই বাংলাদেশে এসব তৎপরতা চালাচ্ছে।” “বিশেষ স্বার্থে সরকারকে নজুক পরিস্থিতিতে ফেলার জন্য তারা এসব জঙ্গি কর্মকাণ্ড পরিচালনা করছে। এটা শেখ হাসিনার ইমেজকে নষ্ট করার জন্য, উন্নয়নকে থামিয়ে দেয়াওর জন্য ষড়যন্ত্র। আমাদের অর্থনীতিকে পঙ্গু করার জন্যে দীর্ঘ দিন ধরে এ ধরনের ষড়যন্ত্র করা হচ্ছে।” বর্তমান জঙ্গি হামলার ঘটনা দেশীয় ও আন্তর্জাতিক ষড়যন্ত্র উল্লেখ করে খাদ্যমন্ত্রী বলেন, “গুলশানে হামলার পর পশ্চিমা বিশ্ব আবার আইএসের কথা বলে সহযোগিতার নামে ছুটে আসতে শুরু করেছে। “আমরা তাদের বলতে চাই বিশ্বায়নের যুগে সহযোগিতা অবশ্যই নেব। তবে প্রধানমন্ত্রী শেখ হাসিনা দেশের স্বার্থ ক্ষুণ্ন হয় এমন সহযোগিতা আপনাদের কাছ থেকে গ্রহণ করবে না।” আলোচনা সভার সভাপতিত্ব করেন ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ।
