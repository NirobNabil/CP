 শনিবার তুরস্কের সর্বোচ্চ বিচারিক কর্তৃপক্ষ হাই কাউন্সিল অব জাজেজ অ্যান্ড প্রসিকিউটর (এইচএসওয়াইকে) দুই হাজার ৭৪৫ জন বিচারককে দায়িত্ব থেকে অব্যাহতি দেওয়ার সিদ্ধান্ত নেয় বলে এক টিভি প্রতিবেদনের বরাত দিয়ে জানিয়েছে রয়টার্স। রাষ্ট্র নিয়ন্ত্রিত আনাদলু সংবাদ সংস্থা জানায়, অব্যাহতি দেওয়া বিচারকদের মধ্যে এইচএসওয়াইকের পাঁচ সদস্যও রয়েছেন। শুক্রবার বিকালে তুরস্কের পরাক্রমশীল সেনাবাহিনীর একটি অংশ অভ্যুত্থান ঘটিয়ে দেশের শাসনভার নেওয়ার দাবি করে, যা দেশটির টেলিভিশনে প্রচার করা হয়। শুক্রবার গভীর রাতে তারা ট্যাঙ্ক, সাঁজোয়া যান ও সামরিক হেলিকপ্টার নিয়ে অভ্যুত্থান প্রচেষ্টা শুরু করে। রাজধানী আঙ্কারা ও বৃহত্তম শহর ইস্তাম্বুলে অবস্থান নেয় ট্যাঙ্ক ও সাঁজোয়া যান, গুরুত্বপূর্ণ সড়কগুলোতে বসে সেনা প্রহরা। দেশটির গুরুত্বপূর্ণ সেতুগুলো বন্ধ করে দেয় তারা, কয়েকটি গণমাধ্যম দপ্তরের নিয়ন্ত্রণও নেয়, দখল করে সরকারি বেশ কয়েকটি গুরুত্বপূর্ণ ভবন। কিন্তু শেষ পর্যন্ত সামরিক বাহিনীর সব অংশের সমর্থন না থাকায় এবং ক্ষমতাসীন দলের নেতাদের তৎপরতায় জনগণ রাস্তায় নেমে এলে বিদ্রোহী সেনাদের উদ্যোগ ভেস্তে যায়। সরকারের পক্ষে অবস্থান নিয়ে জনতা রাজপথে অবস্থান নেয়, অপরদিকে পুলিশ বিদ্রোহী সেনাদের গ্রেপ্তার করে। এ ঘটনায় এখন পর্যন্ত ২৮৩৯ জন বিদ্রোহী সেনা সদস্যকে গ্রেপ্তার করা হয়েছে বলে জানিয়েছেন তুরস্কের প্রধানমন্ত্রী বিনালি ইলদিরিম। গ্রেপ্তারদের মধ্যে উচ্চ পর্যায়ের সেনা কর্মকর্তারাও রয়েছেন। এছাড়া অভ্যুত্থানচেষ্টায় ঘটনায় প্রায় ২০০ মানুষ প্রাণ হারিয়েছেন বলে জানিয়েছেন দেশটির ভারপ্রাপ্ত সেনাপ্রধান জেনারেল উমিত দানদার।

শুক্রবার বিকালে তুরস্কের পরাক্রমশীল সেনাবাহিনীর একটি অংশ অভ্যুত্থান ঘটিয়ে দেশের শাসনভার নেওয়ার দাবি করে, যা অসফল হয়।  এখন পর্যন্ত ২৮৩৯ জন বিদ্রোহী সেনা সদস্যকে গ্রেপ্তার করা হয়েছে ও দুই হাজার ৭৪৫ জন বিচারককে দায়িত্ব থেকে অব্যাহতি দেওয়ার সিদ্ধান্ত নেওয়া হয়েছে। এই অসফল অভুত্থানে প্রায় ২০০ প্রাণহানি ঘটে বলে জানা যায়। 