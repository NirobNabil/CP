 সম্প্রতি শেষ হওয়া ইউরো চ্যাম্পিয়নশিপে ফ্রান্স দলের সদস্য ছিলেন উমতিতি। কোয়ার্টার-ফাইনালে আইসল্যান্ডের বিপক্ষে ফ্রান্সের ৫-২ ব্যবধানে জেতা ম্যাচে আন্তর্জাতিক অভিষেকের পর জার্মানির বিপক্ষে সেমি-ফাইনাল ও পর্তুগালের বিপক্ষে ফাইনালেও খেলেন তিনি। ইউরোর পর আড়াই কোটি ইউরো ট্রান্সফার ফিতে তার সঙ্গে চুক্তির খবর জানায় বার্সেলোনা কর্তৃপক্ষ। অতি অল্প সময়ে ফুটবল জীবনের এমন নাটকীয় পরিবর্তন ঠিক বিশ্বাসই করতে পারছিলেন না ২২ বছর বয়সী এই খেলোয়াড়। “যখন আমি জানলাম আমার বার্সায় আসার সুযোগ রয়েছে তখন সত্যিই সেটা আমাকে অভিভূত করেছিল। অল্প একটু কেঁদেছিলামও, যদিও আমি আমার আবেগ লুকোনোর চেষ্টা করেছিলাম।” পাঁচ বছরের চুক্তিতে কাম্প নউয়ে যোগ দেওয়া উমতিতিকে শুক্রবার গণমাধ্যমের সামনে আনুষ্ঠানিকভাবে আনে বার্সেলোনা কর্তৃপক্ষ। সেখানে বার্সেলোনার হয়ে সম্ভাব্য সব শিরোপা জয়ের লক্ষ্যের কথা জানান তিনি। “এটা আমার একটা স্বপ্ন- শৈশব থেকেই আমি এখানে আসতে চেয়েছি। আমি খুব খুশি এবং এখানে আসতে পেরে রোমাঞ্চিত। এসব গ্রেট খেলোয়াড়দের পাশে খেলতে আমার তর সইছে না। আমি এখানে উন্নতি করতে এসেছি এবং যারা আমার চেয়ে অভিজ্ঞ তাদের কাছ থেকে শিখতে এসেছি।”

ইউরো চ্যাম্পিয়নশিপে ফ্রান্স দলের সদস্য উমতিতি আড়াই কোটি ইউরো ট্রান্সফার ফিতে তার সঙ্গে চুক্তিবদ্ধ হয় বার্সেলোনা। ছেলেবেলার সপ্ন পূরণ হওয়ায় ফরাসী এই ডিফেন্ডার আবেগাপ্লুত হয়। 