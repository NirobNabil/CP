 বার্তা সংস্থা রয়টার্স উল্লেখিত সময়ানুযায়ী ঘটনাগুলো সাজানো হয়েছে। সময় দেওয়া হয়েছে জিএমটিতে। বাংলাদেশের সময় জিএমটি থেকে থেকে ছয় ঘণ্টা এগিয়ে। ১৯২৯: ইস্তানবুলের বসফরাস সেতু ও ফাতিহ সুলতান মেহমেত সেতু বন্ধ করে দেওয়া হয়। দোগান নিউজ এজেন্সির ফুটেজে গাড়ি ও বাসকে অন্যপথে পাঠিয়ে দেওয়া হচ্ছে দেখানো হয়। ১৯৫০: আঙ্কারায় গুলির শব্দ শোনা যায়, সামরিক জেটবিমান ও হেলিকপ্টারগুলোকে আকাশে চক্কর দিতে দেখা যায়। ইস্তানবুলের আকাশেও সামরিক হেলিকপ্টার দৃশ্যমান হয়। ২০০২: অভ্যুত্থান প্রচেষ্টা চলছে বলে জানান তুরস্কের প্রধানমন্ত্রী বিনালি ইলদিরিম। সবাইকে শান্ত থাকার আহ্বান জানান তিনি। তিনি বলেন, তুর্কি সামরিক বাহিনীর একটি গোষ্ঠী সরকারকে ক্ষমতাচ্যুত করার উদ্যোগ নিয়েছে এবং এ বিষয়ে ‘যা করণীয় তা করতে’ নিরাপত্তা বাহিনীগুলোকে ডাকা হয়েছে। ২০২৫: তুরস্কের সামরিক বাহিনী জানায়, গণতান্ত্রিক শৃঙ্খলা রক্ষার জন্য তারা ক্ষমতা গ্রহণ করেছে। ইমেইলের মাধ্যমে পাঠানো এক বিবৃতিতে এবং তুর্কি টেলিভিশন চ্যানেলগুলোর প্রতিবেদনে বলা হয়, তুরস্কের বিদ্যমান বৈদেশিক সম্পর্কগুলো বজায় রাখা হবে। ২০৩৮: সিএনএন তুর্কি জানায়, প্রেসিডেন্ট তায়িপ এরদোয়ান নিরাপদ আছেন। ২০৪৭: রাষ্ট্রীয় বার্তা সংস্থা আনাদোলু জানায়, আঙ্কারায় সামরিক বাহিনীর সদরদপ্তরে যাদের জিম্মি করা হয়েছে তাদের মধ্যে তুর্কি সামরিক বাহিনীর প্রধানও আছেন। ২০৪৯: তুরস্কের প্রেসিডেন্সিয়াল সূত্র জানায়, সশস্ত্র বাহিনীর পক্ষ থেকে দেওয়া বিবৃতি সামরিক বাহিনীর কমান্ড অনুমোদন করেনি। ২০৫৭: ইন্টারনেট মনিটরিং গোষ্ঠীগুলো জানায়, তুরস্কে ফেইসবুক, ট্যুইটার, ইউটিউব ও অন্যান্য ইন্টারনেট-ভিত্তিক সামাজিক যোগাযোগ মাধ্যমের ওপর বিধিনিষেধ আরোপ করা হয়েছে। ২০৫৮: টিআরটির সাংবাদিক রয়টার্সকে জানান, আঙ্কারায় টিআরটির ভবনে সেনারা অবস্থান নিয়েছে। ২১০২: তুরস্কের ক্ষমতাসীন একে পার্টির ইস্তানবুল শাখার প্রধান জানান, সেনারা পার্টির দপ্তরে প্রবেশ করেছে, তাদের চলে যেতে বলা হয়েছে। ২১০৫: তুরস্কের রাষ্ট্রীয় ব্রডকাস্টার জানায়, তারা সামরিক বাহিনীর আদেশে বিবৃতি পাঠ করছে। এতে নতুন সংবিধান তৈরির কথা বলা হয় এবং সরকারের বিরুদ্ধে গণতান্ত্রিক ও ধর্মনিরপেক্ষ আইনের শাসন ধ্বংস করার অভিযোগ করা হয়। এতে দেশ একটি ‘পিস কাউন্সিলের’ মাধ্যমে পরিচালিত হচ্ছে জানিয়ে দেশজুড়ে সামরিক আইন ও সান্ধ্য আইন জারির ঘোষণা দেওয়া হয়। ২১১৮: শীর্ষ সূত্র থেকে জানানো হয়, প্রেসিডেন্ট ও সরকার এখনো ক্ষমতায় আছে। ২১২২: ট্যুইটারে তুর্কি প্রধানমন্ত্রী বলেন, “অভ্যুত্থান প্রচেষ্টা দমনে সবকিছু করা হবে, এতে রক্তপাত হলে হবে।” তিনি জানান, কিছু গুরুত্বপূর্ণ ভবনের দখল নেওয়া হচ্ছে। তবে ভবনগুলোর নাম বলেননি এবং জনগণকে শান্ত থাকার আহ্বান জানান। ২১২৬: তুরস্কের প্রেসিডেন্ট তায়িপ এরদোয়ান ‘সামরিক বাহিনীর একটি সংখ্যালঘু দলছুট অংশের অভ্যুত্থান প্রচেষ্টার’ বিরুদ্ধে প্রতিবাদ করতে জনগণকে রাস্তায় নেমে আসার আহ্বান জানান। সিএনএন তুর্কির এক সাংবাদিকের সঙ্গে মোবাইল ফোনের ভিডিও লিঙ্কের মাধ্যমে তিনি বলেন, “অভ্যুত্থান প্রচেষ্টার বিরুদ্ধে প্রয়োজনীয় পদক্ষেপ নেওয়া হবে।” তিনি রাজধানী আঙ্কারায় ফিরে আসছেন বলেও জানান। ২১৩৫: তুরস্কের রাষ্ট্রীয় ব্রডকাস্টার টিআরটি সম্প্রচার বন্ধ করে দেয়, কিন্তু পরে লন্ডন থেকে সম্প্রচার শুরু করে। ২১৫১: তুরস্কের রাজধানী আঙ্কারায় একটি সামরিক হেলিকপ্টার থেকে গুলির্বষণ। রাজধানীতে একটি বিস্ফোরণ ঘটেছে বলে জানান প্রত্যক্ষদর্শীরা। ২২০৩: তুর্কি বিচারমন্ত্রী বলেন, সেনাবাহিনীতে থাকা যুক্তরাষ্ট্র-ভিত্তিক ধর্মীয় নেতা ফেথুল্লাহ গুলেনের অনুগত আন্দোলনের সদস্যরা অভুত্থান প্রচেষ্টার পেছনে রয়েছে। ২২০৮: সামরিক বাহিনীর ট্যাঙ্কগুলো তুর্কি পার্লামেন্ট ভবন ঘিরে ফেলে, গুলিবর্ষণ করে। ইস্তানবুল বিমানবন্দরে গুলির শব্দ শোনা যায়। ২২২৬: তুরস্কের রাজধানীর কেন্দ্রস্থলে দুটি ভারী বিস্ফোরণের শব্দ শোনা যায়। ২২৩৭: ইন্তানবুল ও দেশটির অন্যান্য পশ্চিম এলাকায় অবস্থানরত তুরস্কের ফার্স্ট আর্মির কমান্ডার বলেন, “যারা অভ্যুত্থানের উদ্যোগ নিয়েছে তারা একটি ছোট দলছুট অংশ, তাদের বিষয়ে উদ্বিগ্ন হওয়ার কিছু নেই।” ২২৪৭: তুর্কি প্রধানমন্ত্রী বলেন, অভ্যুত্থান প্রচেষ্টার পেছনে কিছু গোষ্ঠী ও অবৈধ আঁতাতকারীরা আছে। এই প্রচেষ্টাকে সন্ত্রাসী কার্যকলাপ বলে অভিহিত করেন তিনি। সরকার ক্ষমতা ধরে রেখেছে জানিয়ে জনগণকে রাস্তায় বের হয়ে আসার আহ্বান জানান তিনি। ২২৫১: স্পেশাল ফোর্সেসের কমান্ডার বলেন, একটি গোষ্ঠী রাষ্ট্রদ্রোহিতার সঙ্গে জড়িত, তারা সফল হবে না। তিনি বলেন, সামরিক বাহিনী অভ্যুত্থানে জড়াবে না। ২২৫৯: তুরস্কের এনটিভি জানায়, তুরস্কের যুদ্ধবিমানগুলো আঙ্কারার আকাশে অভ্যুত্থান পরিকল্পনাকারীদের ব্যবহার করা সামরিক হেলিকপ্টার গুলি করে নামিয়েছে। ২৩০৪: তুরস্কের রাষ্ট্রীয় বার্তা সংস্থা আনাদোলু জানিয়েছে, আঙ্কারার স্পেশাল ফোর্সের সদরদপ্তরে ১৭ পুলিশ নিহত হয়েছেন; তবে অন্য কোনো স্বনির্ভর প্রতিষ্ঠান ঘটনাটি নিশ্চিত করেনি। ২৩০৫: যুক্তরাষ্ট্রের প্রেসিডেন্ট বারাক ওবামা জানিয়েছেন, তিনি ও পররাষ্ট্রমন্ত্রী কেরি এ বিষয়ে একমত যে তুরস্কের সব দলের উচিত নির্বাচিত সরকারকে সমর্থন করা। হোয়াইট হাউস থেকে দেওয়া এক বিবৃতিতে সব পক্ষকে শান্ত থাকার, রক্তপাত এড়িয়ে চলার আহ্বান জানানো হয়। ২৩১৩: যুক্তরাষ্ট্র-ভিত্তিক ধর্মীয় নেতা গুলেনের ঘনিষ্ঠ গোষ্ঠীটি জানায়, অভ্যুত্থান প্রচেষ্টায় তাদের জড়িত থাকার অভিযোগুলো ‘অত্যন্ত দায়িত্বজ্ঞানহীন’ দাবি। তুরস্কের রাজনীতিতে সামরিক হস্তক্ষেপের নিন্দা জানিয়ে নাগরিকদের নিরাপত্তা নিয়ে তারা উদ্বিগ্ন বলে দাবি করে। ২৩২০: যুক্তরাষ্ট্রের পররাষ্ট্রমন্ত্রী জন কেরি তুরস্কের পররাষ্ট্রমন্ত্রীকে ফোন করে জোর দিয়ে বলেন, “তুরস্কের গণতান্ত্রিকভাবে নির্বাচিত, বেসামরিক সরকার ও দেশটির গণতান্ত্রিক প্রতিষ্ঠানগুলোর প্রতি পূর্ণ সমর্থন জানাচ্ছি।” ২৩৩৯: তুরস্কের রাষ্ট্রীয় বার্তা সংস্থা জানায় আঙ্কারার পার্লামেন্ট ভবনে বোমা বিস্ফোরণ ঘটেছে। রয়টার্সের প্রত্যক্ষদর্শী সাংবাদিক ইস্তানবুলে বিস্ফোরণের শব্দ শুনেছেন। ২৩৫২: তুরস্কের প্রধানমন্ত্রী বিনালি ইলদিরিম বলেন, পরিস্থিতি নিয়ন্ত্রণে আছে; অভ্যুত্থান প্রচেষ্টার জন্য তিনি গুলেন আন্দোলনকে দায়ী করেন, রাজধানী আঙ্কারার আকাশকে উড্ডয়ন নিষিদ্ধ এলাকা ঘোষণা করেন। এর আগে গুলেনের ঘনিষ্ঠ যুক্তরাষ্ট্র-ভিত্তিক একটি সংগঠন ঘটনার সঙ্গে জড়িত থাকার কথা অস্বীকার করে।

এরদুয়ান অবকাশে থাকার মধ্যেই শুক্রবার বিকালে নেটো জোটভুক্ত দেশটির পরাক্রমশীল সেনাবাহিনীর একটি দল অভ্যুত্থান ঘটিয়ে দেশের শাসনভার নেওয়ার দাবি করে, যা দেশটির টেলিভিশনে প্রচার করা হয়। অভ্যুত্থানের পর রাজপথে সেনা সদস্যরা অভ্যুত্থানের পর রাজপথে সেনা সদস্যরা সিএনএন-তুর্ক টেলিভিশনসহ বিভিন্ন গণমাধ্যমের নিয়ন্ত্রণও নেয় বিদ্রোহী সেনারা। গণতান্ত্রিক ব্যবস্থা ও মানবাধিকার রক্ষার স্বার্থে সশস্ত্র বাহিনী তুরস্কের ক্ষমতা দখল করেছে এবং এখন শান্তি পরিষদ দেশ চালাবে এবং সান্ধ্য আইন ও সামরিক আইন জারি থাকবে। এরদোয়ান সবাইকে আশ্বস্ত করে বলেন, “আমি পালাইনি, আমি জনগণের সঙ্গেই রয়েছি।” ইস্তাম্বুল বিমানবন্দরে তিনি যখন টেলিভিশনে কথা বলছিলেন, তখন তার চারপাশ ঘিরে ছিল উল্লসিত কর্মী-সমর্থকরা। রয়টার্স বলছে, একযুগের বেশি সময় ধরে তুরস্ক শাসন করে আসা ডানপন্থি সরকারপ্রধান এরদোয়ানকে ক্ষমতা থেকে উৎখাতের এই প্রচেষ্টা সফল হলে তা হবে কয়েক বছরের মধ্যেপ্রাচ্যে ক্ষমতার বড় ধরনের পালাবদল। জাতিসংঘের মহাসচিব বান কি-মুন তুরস্কের বিদ্যমান পরিস্থিতিতে সব পক্ষকে শান্ত থাকার আহ্বান জানিয়েছেন। নেটো মহাসচিব জেন্স স্টলটেনবার্গ তুরস্কের গণতান্ত্রিক সরকারের প্রতি পূর্ণ সমর্থন জানিয়েছেন। তুরস্কে রাজনৈতিক অস্থিরতা নিয়ে বিশ্বের নেতাগণ গণতান্ত্রিক ভাবে নির্বাচিত নেতার প্রতি সমর্থন দিয়েছেন। জাতিসংঘ এই পরিস্থিতির বিষয়ে স্পষ্ট ধারণা পাওয়ার চেষ্টা করছে এবং সবাইকে শান্ত থাকার আহ্বান জানাচ্ছে। প্রধান লক্ষ্য রক্তপাত ছাড়া সমস্যার সমাধান করা। 
