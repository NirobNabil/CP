 শুক্রবার সন্ধ্যায় বিদ্রোহী সৈন্যরা অভ্যুত্থানের পর ফেইসবুকসহ নানা অ্যাপ বন্ধ করে রাজধানী ও দেশটির সবচেয়ে বড় শহর ইস্তাম্বুলের বাসিন্দাদের ইন্টারনেট যোগাযোগ প্রায় বন্ধই করে দিয়েছিল। কিন্তু দূর শহরে থাকা এরদোয়ান তখন জনসাধারণের সঙ্গে যোগাযোগের জন্য তার স্মার্টফোনটিকে অস্ত্র হিসেবে ব্যবহার করেন এবং তা কার্যকরও হয়। নিজের আইফোনে অ্যাপলের ফেইস টাইম অ্যাপ ব্যবহার করে একটি ভাষণে এরদোয়ান তখন অভ্যুত্থান ঠেকাতে জনগণকে রাজপথে, বিমানবন্দরে অবস্থান নেওয়ার আহ্বান জানান। ফেইস টাইমে দেওয়া তার ওই বক্তব্য সিএনএন-তুর্ক টেলিভিশনে দেখানো হয়। এরদোয়ান বলেন, “তুরস্কের জনগণের প্রতি আহ্বান জানাচ্ছি- জড়ো হন রাজপথে, বিমানবন্দরগুলোতে। তাদের কাছে ট্যাংক-কামান থাকতে পারে, কিন্তু জনগণের চেয়ে বড় কোনো শক্তি নেই।” তারপর পাল্টে যেতে থাকে দৃশ্যপট। যে সব স্থানে সৈন্যরা সন্ধ্যা থেকে অবস্থান নিয়ে ছিল, সরকার সমর্থকরা দলে দলে নেমে সেসব স্থানগুলোতে অবস্থান নেয়। এক পর্যায়ে সৈন্যরা আত্মসমর্পণ করেন পুলিশের কাছে। এরপর মধ্যরাতে মারমারিস থেকে ইস্তাম্বুলে ফিরে এরদোয়ান সমর্থক পরিবেষ্টিত হয়ে বলেন, রাষ্ট্রের নিয়ন্ত্রণ এখনও তার হাতেই রয়েছে, অভ্যুত্থান চেষ্টাকারীদের চরম মূল্য দিতে হবে। বিরোধী মত দলনের নানা অভিযোগের মধ্যে ডানপন্থি এরদোয়ান তুরস্ক শাসন করছেন প্রায় এক যুগ ধরে। নতুন নতুন আইন করে এরদোয়ান তার সমালোচনার মুখও বন্ধ করে রেখেছেন।

তুরস্কে সেনারা অন্যান্য সামাজিক যোগাযোগ বন্ধ করে দিলে এরদোয়ান অ্যাপেল ফেস টাইম এর মাধ্যমে জাতীর জন্য একটি ভাষণ দেন এবং জনতা কে তাদের শক্তির পরিচয় দিতে বলেন। এরপর আন্দোলন এর গতিবেগ বদলে যায় এবং সেনারা আত্মসমর্পণ করতে বাধ্য হয়। 