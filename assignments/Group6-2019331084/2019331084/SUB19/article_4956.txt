 রোববার বেলা ২টার দিকে মেয়রের দপ্তরের তালা ভেঙে তিনি ভিতরে প্রবেশ করেন। এর আগে সকালে সেখানে গিয়ে তিনি তালা ঝুলতে দেখে ফিরে আসেন। তবে কে বা কারা তালা দিয়েছিল তা জানা যায়নি বলে জানান নগরীর বোয়ালিয়া থানার ওসি শাহাদত হোসেন খান। ওসি বলেন, সকাল ১০টার দিকে মেয়র বুলবুল নগর ভবনে যান। কিন্তু সেখানে গিয়ে দেখেন মেয়রের দপ্তর তালাবদ্ধ। কিছুক্ষণ অপেক্ষার পরও প্রবেশ করতে না পেরে ওই কক্ষের পাশে সিটি করপোরেশনের প্রধান নির্বাহী কর্মকর্তার কক্ষে গিয়ে বসেন তিনি। এসময় সেখানে উত্তেজনা সৃষ্টি হলে পুলিশ পরিস্থিতি নিয়ন্ত্রণে আনে। “দুপুর ২টার দিকে পুলিশের সহযোগিতায় সিটি করপোরেশনের প্রধান নির্বাহী কর্মকর্তা শরীফ উদ্দিন তালা ভেঙে মেয়রকে দপ্তরে প্রবেশের ব্যবস্থা করেন।” মেয়র বুলবুল বলেন, আদালতের রায় হাতে নিয়েই তিনি দায়িত্ব নিতে এসেছেন। কিন্তু এসে দেখেন তার কক্ষ তালাবদ্ধ। তিনি যেহেতু ভোটে নির্বাচিত এবং আদালতের রায়ে দায়িত্ব ফিরে পেয়েছেন, সেহেতু লিখিতভাবে কোনো আনুষ্ঠানিকতার দরকার নেই। রাসিকের প্রধান নির্বাহী কর্মকর্তা শরীফ উদ্দিন বলেন, কে বা কারা মেয়রের দপ্তরে তালা দিয়ে গেছে তিনি জানেন না। তবে বিষয়টি বিভাগীয় তদন্ত করা হবে বলে জানান। এদিকে মহানগর বিএনপির সভাপতি ও মেয়র মোসাদ্দেক হোসেন বুলবুলের মেয়রের দায়িত্ব নেওয়াকে কেন্দ্র করে সকাল থেকে নগর ভবনের সামনে বিপুল সংখ্যক পুলিশ মোতায়েন করা হয়। সকাল ১১টার দিকে নগর ভবনে মেয়র বুলবুলের আহবান করা সংবাদ সম্মেলন হয়নি। নগর ভবনে দেখা যায়নি দায়িত্বপ্রাপ্ত মেয়র নিযাম-উল-আযীমকেও। ২০১৫ সালে ৭ মে মেয়র মোসাদ্দেক হোসেন বুলবুলকে মেয়র পদ থেকে সাময়িক বরখাস্ত করে স্থানীয় সরকার মন্ত্রণালয়। ২০১৬ সালের ১০ মার্চ উচ্চ আদালত তার বরখাস্ত আদেশ অবৈধ ঘোষণা করে। গত মঙ্গলবার স্থানীয় সরকার, পল্লী উন্নয়ন ও সমবায় মন্ত্রণালয়ের স্থানীয় সরকার বিভাগের উপসচিব মাহমুদুল আলমের স্বাক্ষরিত চিঠিতে উচ্চ আদালতের নির্দেশনা বাস্তবায়নে ভারপ্রাপ্ত মেয়র ও প্রধান নির্বাহী কর্মকর্তাকে নির্দেশনা দেওয়া হয়।

 মহানগর বিএনপির সভাপতি ও মেয়র মোসাদ্দেক হোসেন বুলবুলের মেয়রের দায়িত্ব নেওয়াকে কেন্দ্র করে উত্তেজনা সৃষ্টি হলে বিপুল সংখ্যক পুলিশ মোতায়েনে পরিস্থিতি নিয়ন্ত্রণে আনা হয়। সকালে মেয়র নগর ভবনে গিয়ে দপ্তর তালাবদ্ধ পেলে নগরীর বোয়ালিয়া থানার ওসি তালা ভেঙে উনাকে ভিতরে প্রবেশ করতে সাহায্য করেন। তিনি ভোটে নির্বাচিত এবং সাময়িক বরখাস্তের পর আদালতের রায়ে দায়িত্ব ফিরে পেয়েছেন বলেই লিখিত কোনো আনুষ্ঠানিকতা ছাড়াই তিনি নগর ভবনে যান।