 বিষয়টি পরিষ্কার হওয়ার পর পুলিশ তার মুক্তির জন্য আদালতে প্রতিবেদন দিয়েছে। আটক কাওসার উকিল ভান্ডারিয়া উপজেলার নদমুলা শিয়ালকাঠী ইউনিয়নের হেতালিয়া গ্রামে মৃত আবুল হাসেম উকিলের ছেলে। তিনি ভান্ডারিয়ার চরখালী ফেরিঘাটে চা বিক্রি করেন। কাওসার উকিলের ছোট ভাই জাকারিয়া উকিল বিডিনিউজ টোয়েন্টিফোর ডটকমকে বলেন, খুলনায় দায়ের করা একটি মামলার আসামির সঙ্গে নামের মিল থাকায় গত ২৩ মার্চ ভান্ডারিয়া থানার এসআই সুজন চক্রবর্তী তার ভাই চা বিক্রেতা কাওসারকে ওই মামলায় গ্রেপ্তার দেখিয়ে আদালতে সোপর্দ করেন। পরে আদালত তাকে কারাগারে পাঠানোর আদেশ দেয়। “আমার ভাইরে গ্রেপ্তার কইরা থানায় নেওয়ার পর আমি কইছি ভাই নির্দোষ, কিন্তু পুলিশ আমার কথা শোনে নাই। আমার ভাইয়ের এখন মুক্তি চাই।” খুলনা জজ আদালতের আইনজীবী আব্দুল মজিদ বিডিনিউজ টোয়েন্টিফোর ডটকমকে বলেন, ২০১৫ সালের ১১ সেপ্টেম্বরে খুলনার বটিয়াঘাটা উপজেলার নবীনগর গজালমারী গ্রামের বাসিন্দা আবুল কালামের মেয়ে শিমু আক্তারের সাথে পারিবারিক ভাবে ভান্ডারিয়া উপজেলার চরখালী গ্রামে মিঠু উকিলের বিয়ে হয়। স্বামী-স্ত্রীর মধ্যে বনিবনা না হওয়ায় বিরোধের সৃষ্টি হয়। পরে শিমু আক্তার ২০১৬ সালের ৫ জানুয়ারি খুলনার নারী ও শিশু নির্যাতন দমন ট্রাইব্যুনালে তার স্বামী মিঠু উকিল, শ্বশুর কাওছার উকিল, শাশুড়ি খুশী বেগম এবং ননদ রাজিয়া বেগমের বিরুদ্ধে একটি মামলা করেন, যার নম্বর ৪৬৭/১৬। আসামিদের স্থায়ী ঠিকানা ভান্ডারিয়া উপজেলার চরখালী গ্রামে। “আদালতে হাজির না হওয়ায় আসামি কাওছার উকিলের বিরুদ্ধে গ্রেপ্তারি পরোয়ানা জারি হয়। পুলিশ কোনো প্রকার যাচাইবাছাই না করেই নামের মিল থাকায় অন্য এলাকা হেতালিয়া গ্রামের বাসিন্দা কাওসার উকিলকে গ্রেপ্তার করে আদালতে পাঠিয়ে দেয়।” অ্যাডভোকেট আব্দুল মজিদ আরও বলেন, বিনা অপরাধে জেল হাজতে থাকা কাওসার উকিলের জামিনের জন্য ২৯ ও ৩০ তারিখ জমিনের জন্য আবেদন করা হয়েছিল। আদালতের কার্যক্রম না চলায় কোন সিদ্ধান্ত পাওয়া যায়নি। ভান্ডারিয়া থানার এস আই সুজন চক্রবর্তী ভুলের বিষয়টি স্বীকার করে বলেন, আসল আসামির বাবার নাম হাকিম উকিল। যাকে গ্রেপ্তার করা হয়েছে তার বাবার নাম হাসেম উকিল। “ভুল হওয়ায় নিরাপরাধ ব্যক্তিকে মুক্ত করতে আমি নিজে আদালতে প্রতিবেদন দাখিল করেছি। এ ভুল অনিচ্ছাকৃতভাবে ঘটেছে। এজন্য আমি দুঃখিত।” ভান্ডারিয়া থানা ওসি কামরুজ্জান তালুকদার বলেন, আসামির নামে মিল থাকায় এসআই সুজন চক্রবর্তী ভুলের কারণে এ ঘটনা ঘটেছে। তবে আদালতে সঠিক কাগজপত্র পাঠানো হয়েছে।

 খুলনায় নারী ও শিশু নির্যাতন দমন ট্রাইব্যুনালে দায়ের করা একটি মামলার আসামির সঙ্গে নামের মিল থাকায় গত ২৩ মার্চ চা বিক্রেতাকে ওই মামলায় গ্রেপ্তার করে আদালতে সোপর্দ করে কারাগারে পাঠায়। বিনা অপরাধে জেল হাজতে থাকা সত্ত্বেও আদালতের কার্যক্রম বন্ধ থাকায় তার জামিনের সিদ্ধান্ত পাওয়া যায়নি। ভান্ডারিয়া থানার এস আই অনিচ্ছাকৃত ভুলের বিষয়টি স্বীকার করে দুঃখ প্রকাশ করেন।