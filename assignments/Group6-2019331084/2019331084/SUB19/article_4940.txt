 ইএসপিএন এফসিকে একটি সূত্র জানায়, বলিভিয়ার কাছে ২০১৮ সালের রাশিয়া বিশ্বকাপের বাছাইয়ে ২-০ ব্যবধানে হারের পর চাকরি হারানোর পথে আছেন আর্জেন্টিনার বর্তমান কোচ এদগার্দো বাউসা। দক্ষিণ আমেরিকা অঞ্চলে এ মুহূর্তে পঞ্চম স্থানে আছে দুইবারের বিশ্বচ্যাম্পিয়নরা। গুঞ্জন রয়েছে আর্জেন্টিনা দলে বাউসার উত্তরসূরি হওয়ার জোরালো সম্ভাবনা আছে সাম্পাওলির। কিন্তু শনিবার এ বিষয়ে প্রশ্ন করা হলে নিজের অসন্তুষ্টির কথা জানান সেভিয়ার এই আর্জেন্টাইন কোচ। “এটা এমন কিছু, যেটা নিয়ে কথা বলা সবার জন্য অপ্রীতিকর। কেননা, সেখানে একজন কোচ কাজ করছেন এবং আমি এ নিয়ে কারো সঙ্গে কথা বলিনি।” স্পোর্তিং গিহনের বিপক্ষে ম্যাচের সংবাদ সম্মেলনে এসে সাম্পাওলি আরও জানান, সেভিয়ার প্রতিই পুরো মনোযোগ তার। “আমি স্পোর্তিংয়ের বিপক্ষে রোববারের ম্যাচে পুরো মনোযোগ দিচ্ছি এবং এটা এমন একটা বিষয় (আর্জেন্টিনার কোচ প্রসঙ্গ), যেটা তারা আর্জেন্টিনায় বসে সমাধান করবে। এই বিষয়ে কারো সঙ্গে আমার কোনো যোগাযোগ হয়নি।” সাম্পাওলির বার্সেলোনার কোচ হওয়ার সম্ভাবনা নিয়েও কথা শোনা যাচ্ছে। বার্সেলোনার বর্তমান কোচ লুইস এনরিকে চলতি মৌসুমের শেষে চুক্তির মেয়াদ শেষ হলে কাম্প নউ ছাড়ার সিদ্ধান্তের কথা জানিয়েছেন। এনরিকের উত্তরসূরি হিসেবে সম্প্রতি বার্সেলোনারই সহকারী কোচ হুয়ান কার্লোস উনসুয়ে ও আথলেতিক বিলবাওয়ের কোচ এরনেস্তো ভালভেরদের নামও শোনা যাচ্ছে।

 আর্জেন্টিনার বর্তমান কোচের উত্তরসূরি হিসেবে সাম্পাওলির নাম শোনা গেলেও তিনি তা অস্বীকার করেছেন এবং সেভিয়ার প্রতিই পুরো মনোযোগের কথা জানিয়েছেন। এদিকে এবার বার্সেলোনার বর্তমান কোচের চুক্তির মেয়াদ শেষে তার স্থানে বার্সেলোনারই দুজন সহকারী কোচের নাম শোনা যাচ্ছে।