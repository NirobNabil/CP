 মৌলভীবাজার সদর হাসপাতালের আবাসিক চিকিৎসা কর্মকর্তা ডা. পলাশের নেতৃত্বে তিন সদস্যের দল রোববার দুপুরে ময়নাতদন্ত সম্পন্ন করেন বলে জানান সিভিল সার্জন সত্যকাম চক্রবর্তী। সত্যকাম জানান, তিনজনের মধ্যে দুই পুরুষের বয়স ৩৮ বছর ও ৪২ বছর এবং এক নারীর বয়স ৩০ বছর। ময়নাতদন্তে তাদের শরীরে গুলির চিহ্ন পাওয়া যায়নি। বোমার বিস্ফোরণে তাদের মৃত্যু হয়েছে বলে প্রতিবেদনে উল্লেখ করা হয়েছে বলে জানান সত্যকাম। তিনি জানান, ময়নাতদন্ত শেষে মরদেহ তিনটি পুলিশকে বুঝিয়ে দেওয়া হয়েছে। তাদের হেফাজতে মৌলভীবাজার সদর হাসপাতাল মর্গে রাখা হয়েছে। ময়নাতদন্ত দলের অপর দুই সদস্য হলেন মৌলভীবাজার সদর হাসপাতালের সার্জারি বিভাগের চিকিৎসক সুব্রত কুমার রায় ও আবু ইমরান। ডা. পলাশ বলেন, ওই নারীর পরনে শাড়ি এবং দুই পুরুষের পরনে টি শার্ট ছিল। তাদের কোমরে বেল্ট দিয়ে বিস্ফোরক বাঁধা ছিল, যেটিতে তারা বিস্ফোরণ ঘটায়। তাদের বুক থেকে শরীরের নিচের অংশ উড়ে গেছে। সিলেটের দক্ষিণ সুরমায় এক সপ্তাহ আগের আরেক জঙ্গি আস্তানায় অভিযানের সূত্র ধরেই মৌলভীবাজারের এই দুটি বাড়ির সন্ধান পাওয়া যায় বলে পুলিশের ভাষ্য। জেলা পুলিশের সহায়তায় সোয়াট ও কাউন্টার টেররিজম ইউনিট বড়হাটের জঙ্গি আস্তানা ঘেরাও করেছিল গত বুধবার ভোরে। শুক্রবার সকালে বড়হাটের আবুশাহ দাখিল মাদ্রাসা গলির ডুপ্লেক্স বাড়িটিতে চূড়ান্ত অভিযান ‘অপারেশন ম্যাক্সিমাস’ শুরু হয়। সিলেট-মৌলভীবাজার সড়কের আধা কিলোমিটারের মধ্যে এই বাড়িতে অভিযান শুরুর পর থেকে গুলি-বিস্ফোরণের শব্দ আসতে থাকে। বৈরী আবহাওয়ার কারণে সন্ধ্যায় অভিযানে বিরতি দেওয়া হয়। শনিবার দুপুর ১২টায় সংবাদ সম্মেলনের মাধ্যমে প্রায় ৮০ ঘণ্টার অভিযানের সমাপ্তি ঘোষণা করে পুলিশের কাউন্টার টেররিজম ইউনিটের প্রধান মনিরুল ইসলাম বড়হাটের জঙ্গি আস্তানায় তিনজনের লাশ পাওয়ার কথা জানান। এর আগে মৌলভীবাজার থানার ওসি অকিল উদ্দিন বলেন, “লাশ দেখে মনে হচ্ছে এদের মধ্যে একজন নারী ও দুইজন পুরুষ। ওই নারীর বয়স ২৫ আর পুরুষ একজনের বয়স ৩৫ ও অপরজনের বয়স ৪৫ বছর হতে পারে।”

 সপ্তাখানেক আগে সিলেটের দক্ষিণ সুরমায় আরেক জঙ্গি আস্তানায় অভিযানের সূত্র ধরে শুক্রবার সকাল থেকে সিলেট-মৌলভীবাজার সড়কের আধা কিলোমিটার বিস্তৃত বাড়িতে শুরু হওয়া ৮০ ঘণ্টার ‘অপারেশন ম্যাক্সিমাস’-এর সমাপ্তি হয় শনিবার দুপুরে। ওই জঙ্গি আস্তানা থেকে প্রাপ্ত ৩ জনের লাশ ময়নাতদন্তের জন্য পাঠানো হয়েছে। ময়নাতদন্ত রিপোর্ট অনুযায়ী তাদের শরীরে কোন গুলির চিহ্ন পাওয়া যায়নি বরং বোমার বিস্ফোরণে তাদের মৃত্যু হয়েছে।