 বৃহস্পতিবার কুর্মিটোলা গলফ ক্লাবে অলিম্পিকগামী অ্যাথলেটদের সঙ্গে মত বিনিময় করেন বাংলাদেশ অলিম্পিক অ্যাসোসিয়েশনের (বিওএ) সভাপতি জেনারেল আবু বেলাল মুহাম্মদ শফিউল হক, মহাসচিব সৈয়দ শাহেদ রেজাসহ অন্যান্য কর্মকর্তারা। অনুষ্ঠানে বিওএ সভাপতি অলিম্পিকে দেশের পতাকা সিদ্দিকুর বহন করবে বলে ঘোষণা দেন। কয় সদস্যের বাংলাদেশ দল অলিম্পিকে যাবে তা এখনও ঠিক হয়নি বলে জানান বিওএর কোষাধ্যক্ষ কাজী রাজীব আহমেদ চপল। “কন্টিনজেন্ট এখনও ঠিক হয়নি। আমরা অ্যাথলেটিকসের জন্য অপেক্ষা করছি। আমরা আশা করছি, আরও দুইটা ওয়াইল্ড কার্ড পাব। আজ রাতে ওটার ব্যাপারে সিদ্ধান্ত হলে কন্টিনজেন্ট ঠিক করা হবে।” দেশের পতাকা বহনের দায়িত্ব পাওয়ার পর বিডিনিউজ টোয়েন্টিফোর ডটকমকে দেশসেরা গলফার সিদ্দিকুর বলেন, “অলিম্পিকে সরাসরি সুযোগ পেয়েছি; এবার দেশের পতাকা বহন করব; এটা আসলেই অনেক বড় বিষয়, অনেক গর্বের বিষয়।” ক্রীড়াঙ্গনের অন্য শাখার অ্যাথলেটদের সঙ্গে পরিচিত হওয়াটাও সিদ্দিকুরের জন্য ছিল অন্যরকম অভিজ্ঞতা। “সত্যিই আমার খুব ভালো লেগেছে। তাদের সঙ্গে সচরাচর দেখা হয় না আমার। এভাবে আসলে তাদের সঙ্গে কখনও কথাও হয়নি। আজ সবই হলো। খুবই ভালো লেগেছে আমার।” রিও দে জেনেইরো অলিম্পিকে খেলার জন্য ওয়াইল্ড কার্ড পেয়েছেন বাংলাদেশের শুটার আব্দুল্লাহ হেল বাকি, আর্চার শ্যামলী রায় এবং দুই সাঁতারু মাহফিজুর রহমান সাগর ও সোনিয়া আক্তার টুম্পা। লন্ডনে গত অলিম্পিকে দেশের পতাকা ছিল সাগরের হাতে। এবার সিদ্দিকুরের হাতে উঠলেও হতাশ নন সব শেষ সাফ গেমসে সাতটি ব্রোঞ্জ জেতা এই সাঁতারু। “সিদ্দিকুর ভাইয়ের সঙ্গে এর আগে এভাবে দেখা হয়নি। আজ দেখা হলো। এক সঙ্গে আমরা অলিম্পিকে অংশ নেব। এটা অনেক বড় ব্যাপার।” ব্রাজিলের রিও দে জেনেইরোতে অলিম্পিক শুরু হবে আগামী ৫ অগাস্ট। আগামী ৩১ জুলাই ব্রাজিলের পথে রওনা দেবেন শুটিংয়ের বাকি; ২ অগাস্ট যাবেন আর্চারির শ্যামলী ও গলফের সিদ্দিকুর। অলিম্পিকে সোনা জয়ী অ্যাথলেটদের এক কোটি টাকা, রুপা জয়ীদের ৫০ লাখ টাকা ও ব্রোঞ্জ জয়ীদের ২৫ লাখ টাকা করে পুরস্কার দেওয়ার ঘোষণা বিওএ অনেক আগেই দিয়ে রেখেছে।

অলিম্পিক গামী সদস্যও দের নিইয়ে বৈঠক করা হয় কুর্মিটোলা গলফ ক্লাবে। এবার দেশের পতাকা বহন করবেন গলফার সিদ্দিকুর রহমান। এছাড়াও ওয়াইল্ড কার্ডে জায়গা পেয়েছেন আরো কয়েকজন এথলেট।