 বৃহস্পতিবার বেলা সাড়ে ১২টার দিকের এ ঘটনায় উপজেলা ছাত্রলীগের একাংশের সভাপতি ইমরানুল হক ও সাংগঠনিক সম্পাদক ফাহিম চৌধুরীর মাথা ফেটেছে। আহত হয়েছেন তাদের অনুসারী আরও কমপক্ষে পাঁচজন। বাঁশখালী পৌর সদরের আলাওল ডিগ্রি কলেজ সম্প্রতি জাতীয়করণের ঘোষণা দেওয়া হয়। এ উপলক্ষে কলেজ কর্তৃপক্ষ স্থানীয় সংসদ সদস্য মোস্তাফিজুর রহমান চৌধুরী ও পৌরমেয়র শেখ সেলিমুল হক চৌধুরীকে সংবর্ধনা দেওয়ার অনুষ্ঠান আয়োজন করে। এদিকে বেশ কিছুদিন ধরে ক্যাম্পসে ঢুকতে পারছিলেন না সভাপতি ইমরানুল ও তার সমর্থকরা। বৃহস্পতিবারের সংবর্ধনা অনুষ্ঠান ঘিরে তারা ক্যাম্পাসে প্রবেশের চেষ্টা চালালে এই সংঘর্ষ হয়। তবে সংঘর্ষের সঙ্গে সংবর্ধনা অনুষ্ঠানের কোনো সম্পর্ক নেই বলে দাবি করেছেন পৌরমেয়র সেলিমুল। প্রত্যক্ষদর্শীরা জানান, বৃহস্পতিবার সকালে সংবর্ধনা অনুষ্ঠান শুরুর আগেই কলেজের কাছে মিয়ারবাজার এলাকায় ছাত্রলীগের দুই পক্ষের নেতাকর্মীদের মধ্যে সংঘর্ষ হয়। শুরুতে মিয়ারবাজারে ইমরানুল হক ও তার অনুসারীদের সঙ্গে ফাহিম চৌধুরী ও তার অনুসারীদের হাতাহাতি হয়। এরপর দুই পক্ষ লাঠিসোটা নিয়ে মারামারিতে জড়ায়। একপর্যায়ে কলেজ মাঠে ছড়ায় তাদের সংঘর্ষ। এর কিছুক্ষণ পর ইমরানুলের অনুসারীরা ধারালো অস্ত্র নিয়ে আবার মিয়ারবাজার এলাকায় জড়ো হয়। ততক্ষণে ফাহিমের অনুসারীরা ‘সরে যায়’। পরে কলেজ মিলনায়তনে সংবর্ধনা অনুষ্ঠান শুরু হয়। কলেজ ক্যাম্পাসসহ আশপাশের এলাকায় পুলিশ মোতায়েন করা হয়েছে। সংঘর্ষের বিষয়ে জানতে চাইলে পৌরমেয়র শেখ সেলিমুল হক চৌধুরী বিডিনিউজ টোয়েন্টিফোর ডটকমকে বলেন, কলেজ জাতীয়করণ করায় সংবর্ধনার আয়োজন করা হয়। “কলেজ মাঠে দলাদলি নিয়ে দুই পক্ষে হাতাহাতি হয়েছে। সেটা অন্য বিষয়। সংবর্ধনার সঙ্গে এর কোনো সম্পর্ক নেই। অনুষ্ঠান চলছে।” নাম প্রকাশে অনিচ্ছুক কলেজের এক শিক্ষক বলেন, ছাত্রলীগের দুই পক্ষ মিয়ারবাজার থেকে মারামারি শুরু করে কলেজ মাঠ পর্যন্ত এসেছে। তবে অনুষ্ঠান বন্ধ হয়নি। বাঁশখালী থানার ওসি আলমগীর হোসেন ‘মারামারি হওয়ার’ কথা স্বীকার করে বলেন, এ বিষয়ে পরে কথা বলবেন। বাঁশখালী উপজেলা স্বাস্থ্য কমপ্লেক্সের চিকিৎসক তৌহিদুল ইসলাম বলেন, ইমরানুল হক ও ফাহিম চৌধুরী নামের দুই জনের মাথা ফেটেছে। আরও চার-পাঁচ জনকে প্রাথমিক চিকিৎসা দেওয়া হয়েছে। ইমরানুল হকের মুঠোফোনে যোগাযোগ করলে তার এক অনুসারী ফোন ধরেন। তিনি বলেন, “ইমরান ভাইয়ের মাথা ফেটেছে। তাকে চিকিৎসক সিটি স্ক্যান করাতে বলেছেন। তাকে চট্টগ্রাম মেডিক্যাল কলেজ হাসাপাতালে নিয়ে যাওয়া হচ্ছে।” বাঁশখালী উপজেলা ছাত্রলীগে পাল্টাপাল্টি তিনটি কমিটি আছে। এরমধ্যে বৃহস্পতিবার সংঘর্ষে জড়ানো দুই পক্ষই সাংসদ মোস্তাফিজুরের অনুসারী কমিটির নেতা হিসেবে পরিচিত।

আলাওল ডিগ্রী কলেজে অনুষ্টিত সংবর্ধনা অনুষ্ঠানে হামলা চালায় স্থানীয় ছাত্রলীগ কর্মীরা। এই হামলায় বেশকয়েকজন গুরুতর আহত হন যাদের হাসপাতালে নেয়া হুয়েছে।